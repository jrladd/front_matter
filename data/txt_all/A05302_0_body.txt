



DEnt alij gemmas, dent fulua metalla, pyropos
Dent, ebur, Eôis granáque lecta vadis:
Dent Lybicos dentes, dent myrrhina munera, picta
Dent saga, dent Serum vellera, aroma, merum,
Coccyneas chlamydes dent, Assyriósque tapetes,
Dent etiam Phrygij flaua talenta Midae.
Talia nulla tibi Newtonus munera defert
Henneagi, ô Clarij flos generose gregis.
Non Pactôlus ei, non profluit aurifer Hermus,
Non Tagus: huic potiùs Castalis vnda fluit.
Qua, pro viriculis studet aeternare patronos,
Quotquot & Aonidum numina sacra colunt.
Inter quos, recolende mihi clarissime semper
Henneagi fulges, conspicuúsque nites.
Lelandus Tuccam celebrauit carmine doctum,
(Gazophylax Camerae, Tucca Brienus erat.)
Gazophylax Camerae sub Dia principe floret
Hennagius, Tuccae & munia gnauus obit.

Lelandus Tuccam, Newtonus honore disertum
Hennagium recolet, carmine, mente, prece.
Tessera synceri sint ista poemata amoris,
Quae tibi submissa consecrat ipse manu.
Queis modò si faueas, vultu & dignere sereno,
Maxima pro paruo munere dona dabis.
Tanto ego (cèu clypeo) tectus munimine, vulgi
Nil moror applausus, scommata, probra, minas.
Intenter lites mihi quilibet, infremat ore,
Vulnifico in{que} meum fulminet ense caput.
Vndique corradat peditúmque equitúmque cateruas:
Fulgentes rigido congreget aere duces.
Bellica nulla trucis Mauortis machina desit:
Cuncta tuo fretus sperno patrocinio.
Det tibi Nestoreos coelestis Iuppiter annos,
Nestoreum quoniam pectus & ora dedit.

