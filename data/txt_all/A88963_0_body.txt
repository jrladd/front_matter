



MONSIEVR,
LA grandeur de vostre naissance, & de vos actions vous ayant élevé à un poinct de gloire, ou l'envie, (qui va jusques sur les thrones) ne sçauroit atteindre. Iecroirois ne pou∣voir entreprendre d'en publier les ad∣vantages, sans en ternir le lustre; fi je ne scavois qu'il est également impossible d'en relever, & d'en obscurcir l'éclat. Cette connoissance me pourroit servir d'excuse & de justification, si j'avois as∣sez de temerité pour en dire quelque
chose. Mais cette entreprise ne pouvant avoirautre effect, que de me convaincre absolument de foiblesse, & de presomp∣tion; je laisseray parler les histoires de la noblesse de vostre race, & l'Allemagne s advoüant vostre redevable de la plus belle partie de sa gloire, ne veut pas m'admettre a partager l'honneur de faire vostre éloge. Mais vous n'avez pas besoin de panegyrique, le simple recit des belles choses, que vous avez faictes en parlera avec plus dénergie, que tou∣tes les plus sçavantes plumes du Monde. Et ce seroit en quelque façon profaner vos actions heroïques, que de les mettre au rang de celles, qui demandent, ou qui peuvent souffrir des loüanges. l'Alle∣magne, n'est pas seule, qui peut en dire des nouvelles, & quoy que durant tant d'années vous y ayez faict ce qu'elle ait jamais veu de plus illustre, elle n'a pas veu ce que vous avez faict de plus glo∣rieux. Vous avez combatu pour ses in∣terests,
lors que ceux de vostre Patrie vous ont permis de porter vos armes dans des païs estrangers: Mais dés que vous luy avez esté necessaire, vous n'a∣vez plus eu d'autre but, que ses advan∣tages, & n'avez cherché d'autre gloire, que celle, qui pouvoit s'acquerir dans l'execution de ses entreprises & dans l'advancement de ses desseins. Les servi∣ces, que vous luy avez rendus sont de la nature de ceux, dont le bruit s'estend par toute la terre. Mais c'estoit encore trop peu pour la splendeur de vostre nom, vous l'avez porté jusques dans le nouveau Monde, ou vous avez eu la voix de toute l'Armée. Mais je m'apper∣çois, que je commence a m'égarer, & que voulant vous suivre dans le chemin de la gloire, je suis en peril de me per∣dre dans celuy de la confusion. C'est ce qui m'oblige a demeurer entierement dans les termes de l'admiration & du silence que je ne rompray, que pour
vous supplier de combler, un nombre infiny de faveurs, dont vous m'avez ho∣noré & en France & icy, par la prote∣ction de cét ouvrage, il ne doit rien ap∣prehender, si vous luy donnez un azile chez vous, & les traicts les plus inju∣rieux de l'envie ne pourront rien con∣tre luy, si vous le recevez à l'ombre de vos lauriers. Cette generosité avec la∣quelle, vous obligez les étrangers & la quantité des graces, que vous m'avez si liberalement prodiguées me font espe∣rer, que vous ne me denierez pas la fa∣veur de m'accorder la liberté de me dire avec respect,

