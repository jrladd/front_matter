


Place at Majestati vestrae,
SPerare me jussit insignis Clementia Tua & Subditorum nemini unquam diffi∣cilis Gratia, Invictissime Rex, Me in Majestatem Tuam nullatenus pec∣caturam, si Commentariolos hosce meos (in quibus sanctissime profiteor paene tot vera quot verba contineri) Augustissimo Nomini Tuo in∣genua devotione consecrare auderem. In iis enim, ut potui fidelissime, breviter tamen recensui & quae cum

admiratione Omnium gessit, & quae invicta fidelitate pertulit Dominus meus ac Maritus amantissimus, nunc Regio Tuo Favore Dux Novocastrensis: dum, nu∣pero Bello plusquam Civili, Regis Patriaeque sanctis∣simam Causam contra nefarios Perduelles strenuissime propugnans, AEmulorum invidiam vicit, & Amico∣rum fidem. Virum dico Illum, Qui olim, dum adhuc Walliae Princeps esses, a Patre Tuo, Regum sui sae∣culi Sapientissimo, Regendae Iuventuti Tuae praepositus fuit: Qui in tristissimis etiam Temporibus, cum extre∣ma undique timerent innocentes, semper Tibi fidem suam servavit illibatam: Quem singularis Tua Be∣nignitas jam tandem, post restitutam Britanniis Tuis Pacem, ad sublimem Dignitatem evexit.
Patere igitur, Rex Serenissime, ut de Hoc Viro tanto, tantumque Tuo, illud addam; Ex omnibus Subditis Tuis neminem Illo aut verius defuncto CAROLO I. ingemuisse, aut sincerius timuisse vi∣venti CAROLO II. Eundemque in hanc vocem, ad immortale Pietatis Exemplum, erumpere hodie e∣tiam solere; Se pro incolumitate Tua vitam suam, Fortunas, Posteros, Omnia lubentissime devoturum. Et haec quidem Mihi justa Ratio (ut alias taceam) nuncupandi Tuae Majestati hujus Donarii.
DEVM ter Opt. Max. ardentissimis votis obtestor, ut quaecunque ad Imperii gloriam & aeternitatem faci∣ant, in Sacratissimum Tuum Caput perpetuo accumu∣lare dignetur. Vale, Rex Potentissime, & Vive non Armis quam virtute securior.
