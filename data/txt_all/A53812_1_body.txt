




SIquando insignis Coelo dimittitur Heros,
Seu sit pace potens, vel inexpugnabilis armis,
Protinus assurgit Vatum numerosa propago,
Quae canat aeternâ gentes in pace futuras,
Victorisque sacrâ frontem circundet Olivâ,
Vel labentis equo describat vulnera Parthi,
Captivosque Getas narret, pulsumve Niphatem.
Ascendit sacrum nemo sine carmine montem,
Sed sequitur partos Clio officiosa triumphos.


Ergo favens adsis, & vati praecine, Phoebe,
Translatas Orientis opes, & quicquid ubique est,
Quod cultu sacrum fecit longaeva Vetustas,
Pande mihi solido descriptas Marmore pugnas,
Urnas, Pyramidasque Heroum gesta tenentes,
Et statuas: siquas olim spectare solebas
Eois sublimis equis, miraris, Apollo,
Jam Vespertino ruiturus in aequora curru.


Et Tu, Mecoenas, audacibus annue caeptis,
Ambitiosa tuos dum Musa instaura honores,
Te tua dona canunt, spirantia saxa loquuntur,
Te narrat, Princeps, arcanus ubique character,
Non intellecto lateant dum Marmore laudes.
Artibus his olim longum durabat in aevum
Picta Aegyptiacis Heroum fama figuris.


Quo me Musa rapit praeceps, animumque sequacem
Insolitas jubet ire vias? feror aethere summo,
Vicinusque Polo subjectum metior Orbem,
Hinc juvat Italiae laetas specularier urbes,
Et siquos sapiens miretur Graecia campos,
Solvit divinos Tibi cultus utraque tellus,
Howarde, & quamvis à Te spoliata triumphat.
Marmoreaeque etiam postquam periere ruinae,
Nectet victrices tibi Smyrna & Mantua laurus.
Mantua, Te magni nutricem agnosco Maronis,
Aspicio vivosque lacus ac frigida Tempe;
Nec procul hinc sylvas saepe olim Numine plenas
Virgilii, ô quid non umbrâ meditarer in illâ!
Sed (quae Maeonio dedit incunabula vati)
Jam me Smyrna vocat, Chronicumque tuentibus offert
Antiqui Veneranda ostentans rudera saxi.
Jam sileat Memphis surgentes aere columnas,
Sydereum frustra jactat Rhodos alta Colossum,
Attonito majora orbi miracula pandit
Nobilis haec moles, annos retinere fugaces,
Et revocare potens; duplici dum munere cogit
Venturos olim nostri meminisse nepotes,
Heroumque facit praesentia gesta priorum.
Pingitur hesterno tanquam sit vulnere caesus
Hector, quem bigis acer raptabat Achilles,
Crudelemque egit Trojâ inspiciente triumphum.
Foelix, qui potuit Trojae sub moenibus altis
Oppetere, & pulchram per vulnera quaerere mortem,
Cui modo res gestas, & non delebile nomen
Divini Lapidis tenet immortale volumen:
Tuque Lapis, toto tantum cantaberis orbe,
Quantum Smyrnaei durabunt vatis honores.
Jam non incerto labuntur tempora cursu,
Non Te decipiet, neve indeprensus abibit,
Muta licet figat vestigia, lubricus anguis
Fallacis volvens sinuosa volumina caudae.
Quem non audebit mordaci rodere dente,
Temporis ipse pater, metuendus falce minaci
Saturnus, quamvis lapides consumere suetus.
Te licet ingestis fecit latitare ruinis,
Obscurare volens Orbique sibique coaevum;
Multa licet retro perierunt saecula, virtus
Howardi tandem Te magna reduxit in auras,
Oppressum turpi postquam squallore situque
Vidit, & indigno jussit prodire sepulchro.
Sic infinitos tecum durabit in annos,
Munere dum grato modo quod dedit, accipit aevum.


Proxima Marmoreis erit inscribenda tabellis
Gloria, Floddenios olim quaesita per agros,
Emathiis quantam Caesar non vidit in arvis,
Rumperet adversas acies cùm marte secundo
Undique sanguineos spargens per gramina rores.
Musa, mihi causam memora, quae dira rebelles
Egit in arma Scotos, aut quae discordia cives
Cognatum impulerit malesuada sitire cruorem.
Henricus justa quondam cum concitus irâ
Duceret armatas in Gallica castra cohortes,
Amissosque diu titulos cum foenore magno
Posceret, Imperii sacras qui tractet habenas,
Absentisque vices peragat, qui pondera tantae
Sustineat molis, nutu populosque potenti
Qui regat, & poenas violatis legibus aequet,
Howardum videt esse parem; stat nobilis Heros,
Cui Regina, sui & commissa potentia Regni est.
Qualiter Iliacam peteret cum Jupiter Idam,
Desereretque polum, Superi quem mille sequuntur
Vexaturum armis Troas, Graiosque furentes,
Occupat alta thronum, & Coelesti fulminat aula
Juno tonans, Illam defendunt Numina circum
Gradivus Pater, & flexo Latonius arcu.


Interea Scoticum campo se effuderat agmen,
Ibat & ante alios Princeps ardentior omnes
Fatalem dextrâ crispans Jamesius hastam,
Impatiensque morae, quo praeceps ira vocaret,
Irruit, & medio se fervidus ingerit hosti,
Ingentes animos juvenili in pectore versans.


Dii tamen adversi, atque impar Fortuna sequuta est
Te, Rex, in duri certamina martis euntem,
Ter foelix, si non Tibi Causa inimica fuisset,
Howardus si non hostilibus iret in armis.
Si modo Te virtus ardens in bella vocasset,
Externos poteras, Juvenis, lenire furores,
Illis quanta seges laudum crevisset in oris?
Sed superi vetuere. Volat nam stridula cornus
Tempora per media, & Lethali vulnerat ictu:
Mox ruit, & sequitur, quo multas miserat ante
Pugnantum fortes animas, dum gloria facti
Ingens victorem Howardum super aethera tollit.


Tum vero multam nullo discrimine caedem
Suscitat, evertitque acies, pedibusque retundit
Scuta virum & galeas, stricto super intonat ense,
Has vestra (ingeminans) solvent perjuria paenas,
Et violata fides, & ruptae foedera pacis.
Protinus infestis nubes it densa sagittis,
Tum trepidare Scoti, perculsique ordine nullo
Accipiunt inimicum imbrem. Quis funera tanta
Enarret, Scoticoque undantem sanguine Tuedam?
Pauci vitabant venientia fata fugaces,
A letho paucos Nox opportuna redemit.
Interea victor per strata cadavera miles
Armorum exuvias, & praemia debita lustrans,
Scutaque loricasque auro tulit intertextas.
Ipse Heros caesum percurrens agmina Regem
Vestigat, curruque altus lugubre trophaeum,
Virtutisque suae monumentum insigne ferebat.
Accipiunt reducem laeto & clamore salutant
Augliadum proceres, quali olim Graeca juventus
Tydidem venientem à caede & sanguine Divûm.


Sed jam propositum mea Musa resume laborem,
Et magnum sacro dic carmine Mecaenatem.
Ille vel Howardos poterit superare priores,
Atque paterna suis replebit Marmora gestis,
Quotquot inexhausto largus collegerat auro.
Ite, quibus cura est peregrinum invisere mundum,
Qui petitis terras alio sub sole jacentes:
Plus licet hic spectare domi. Quaecunque Vetustas
Jam pretiosa facit, nostros quaecunque Parentes
Visendi studio varios duxere per orbes,
Angliacis cernit collecta viator Athenis.
Ignarus seu quis Romanum Pantheon intret,
Haeret, & attonito quum lumine circmspexit
Tot simulachra Deum, gressu timet ire profano,
Et dubitat, primos cui religiosus honores
Solveret, atque animum nunc huc, nunc dividit illuc.


Nulla licet meritas poterit vis reddere grates,
Illud, Mecaenas, immensi pignus amoris,
Accipimus binos, ante omnia munera, natos.
Plus solito nostrae fulgent jam Palladis arces,
Quas pubes magnis exorta parentibus ornat,
Externi invideant populi: livore maligno
Aspiciat nostras in coelum exurgere laudes
Gens vicina, leves tantum exercere choraeas
Docta, vel ingenuam nugis vitiare juventam.
Jam mihi (nam quid non audax praedicere Musa
Tentabit?) taedas videor spectare jugales,
Et quales Thalamos Howardi filius ambit:
Ipsa tori praeses Juno sacra vincula nectit;
Venit Hymen, caecusque optati vulneris autor,
Et Paphiam niveae matrem advexere columbae:
Illam laeta cohors, & mille sequuntur Amores,
Qui magicis circum concentibus aëra mulcent,
Secum perpetuos instaurantes Hymenaeos.
Hinc nova, Mecaenas, expectat gaudia, plures
Atque sui similes visura Britannia natos.


Ast Howarde, Tibi mox aurea surget imago,
Qua Templum cingunt tua munera Sheldonianum,
Famaque Marmoreis stabit suspensa columnis,
Et picturatas expandet mobilis alas,
Mox medias pernix cum sese attollat in auras,
Howardo dignum dabit aurea buccina cantum,
Et juxta ex auro Pallas, solidoque Elephanto
Assistet, duplici frontem cinctura coronâ.
Nec procul, abductis Parnassi à culmine musis,
Immortale Tibi carmen renovabit Apollo.



