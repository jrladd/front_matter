



QUisquis es, O sicci procul absint Lector ocelli;
Tingatur lacrymis pagina quaeque tuis.
Gestiet hasce pati charta officiosa lituras,
Deflens WILLISII fata inopin sui.
Scilicet hinc almae vocor ad consortia lucis,
Ut videam Dominum non superesse meum?
Personet ingratus nostris vagitibus Orbis,
Discat & Ã  nobis funera tanta queri.
Credideris Lector scripta immortalia volvens,
Quod potuit fato jura dedisse suo.
Quanquam mille aditus late panduntur in Orcum,
Mille sagax vitae repperit ille vias,
Caesaris ad magni ritum, contra agmina mortis,
Pugnavit totos Marte favente dies.
Cumque hosti intentum premeret nox sera, redegit
Pernox sucessus victor in acta suos.
Viderat autumno quot restituisset in illo,
Spargebat segnis quo pituita neces.
Indoluit Fatum: jamque aemula regna timebat,
Atque novus pallor Mortis in ore fuit.
Portitor infernus raptos flevisse trientes
Creditur, & vacuam deseruisse ratem.
Tandem adit immites Mors indignata sorores,
Nilque agimus, clamat, sospite WILLISIO.
Quin hunc pallentes propere damnemus ad umbras,
Non aliter regni robora salva mei.

Annuerat truculenta trias, mora nulla secuta est,
Concita per medium transit arundo latus.
Invida Phoebigenam sic dextera misit in Orcum,
Cum medica fatum perdomuisset ope.
Sic etiam Eurypylus stravisse Machaona fertur,
Ausus adoratum contemerare caput.
Hac sed flebilior nulla unquam victima, nunquam
Intravit Stygias fanctior umbra domos.
Aurea praereptam Cythereia slevit Adonin:
Heu mage WILLISIUM flet Medicina suum.
Extinctum magicae resonabant Memnona chordae:
His at in exequiis carmina surda tacent.
Orphea Calliope moestis est questa Camoenis,
Non patitur blandos nostra querela modos.
Interea dictis Libitina absiste superbis,
Luctibus haec olim gaudia saeva lues.
Posthuma perpetuis reparantur praelia Chartis,
Et nova jam vindex Pagina bella geret.

Med. B.

