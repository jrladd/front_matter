


TOrna, vetus septem sed nunc nova fama Trionum,
Ultima Botniaci quam maris unda ferit:
Grande tibi cessit, praesens quod suspicit aevum,

Quodque canent semper postera secla, decus.
Nuper Hyperboreum propius cum viserit axem
CAROLUS, Augusti sideris instar habens;
Quaque iit, in plausus sese utraque solve∣ret Arctos,
Et nova conciperet gaudia totus apex:
In te, pervigilem, nocturno tempore, Phae∣bum
Vidit, pro patria pervigil ipse sua:
Vidit inocciduo radiantem lumine vul∣tum,
Perpetuoque die tum sua Regna frui.
I nunc, quicunque es, nostris atque objice terris
Aeternumque gelu, Cimmeriumque chaos.
Haec lege, quae narrat Bilbergius, (Is quoque tantae
Spectator lucis, Rege jubente, fuit)
Cognosces quanto fulgore hic ferveat aestas;
Quantaque naturae munera mitis alat.
Cognosces, quam pura fluat, qua vescimur, aura;

Quam fit, quod colimus, non sibi segne solum.
Ut nulli faveat Titan impensius orae;
Majores nusquam ducat ut ille moras.
Hibernae noctes tolerentur, & aspera bru∣mae
Omnia nam redimit solstitiale jubar.
