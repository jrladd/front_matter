



PIERIDVM decus insigne & tutela Sororum,
Omnigenâ virtute cluens, certissima coeli
Progenies, Patriae{que} Parens, ter maxime Princeps,
Sceptrigerûm Phoenix atque inclyta gloria Regum.
Haec tibi pauca damus memores testantia mentes
Carmina, non tanto Musarum Praeside digna.
Quippe nec Aonii laticis saturata liquore;
Parnassi nec nata jugis, aut vertice Pindi:
Sed propè sub rigidae stellis glacialibus Vrsae
Condita, nec Musis aequis, nec Apolline dextro.
Si tamen haec placido vultus candore benignus
Aspicias, Patriae quo nubila fusca serenas,
Clara tui vultus sacro splendore nitebunt.
Nosque Edinensi pubes nutrita Lyceo
Te summum Aonidum columen patremque rogamus
Vsque tuis faueas, Rex inuictissime, Musis.

