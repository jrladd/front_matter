



QUantum Oxonia nostra honoris, & literatus orbis praesidii ab illis, quae hic exhibentur, cimeliis foenerantur, id maximam partem Howardiano nomini acceptum est referendum. Quaecunque enim Vir immortalitate dignissimus Thomas Arundeliae Co∣mes, legatione quasi solenni eam ob rem institutâ, infinitis impensis, & repetito saepius capitis periculo eruditissimi Viri Gulielmi Pettaei, cui procuratio ea demandabatur, Europâ Asiâque excussis, in Britannias nostras deduxerat, Nepos ejusdem tanto Avo non inficiandus, aeternitati & Musis hic loci demum consecrabat: reliquisque quotquot fuere eruditae antiquitatis Patronis autor extitit, ut ad tanti Auspicis morem, quaecunque apud se laterent ex temporum naufragio Tabulae, ibidem appenderent. Parum illustrissi∣mo nimirum Heroi videbatur, quod pretioso atque splen∣dido niteret Marmore Universitas nostra, nisi illud esset

& eruditum: atque istiusmodi praestaret decus, quod cele∣berrimum literarum Emporium deceret unice, & pariter faceret; ornaret admodum, sed magis instrueret. Quin & Athenarum rudera in Oxoniae fabricam accessisse miraba∣mur; quemadmodum post Persicam cladem Templorum saxa urbis moenia construxere ex mutatâ sede nihil de pri∣stino cultu & religione deperditura. Spoliata porro Grae∣cia ruinis gratulabatur suis, quod Academiae, melioribus auspiciis in Britanniis collocatae, instaurandae inservirent. Epocha etiam Paria, nobilissimum literatae antiquitatis mo∣numentum, non tam elapsa retro saecula, quam haec ipsa, qui∣bus postliminio orbi restituitur, tempora consignare gesti∣ebat. Sacra demum Asiaticarum urbium foedera, olim frustra inita, jam primum rata videbantur; quando Areo∣pago nostro praefixa, nec a perfido hoste, nec ipsis civibus, lubricae pariter fidei, deinceps sint violanda.
Patere ergo, Vir Illustrissime, quod dum Thesauros nostros in lucem proferimus, eorundem Auspicem, & tan∣tum non Autorem gratanter profitemur. Insuper eundem, una cum filiis suis ad maxima quaeque natis, Municipes at∣que Alumnos vendicamus; quod quidem publico nomine, summa fide, & impensissimo obsequio, praestat.

