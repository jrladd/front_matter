


MEssis inauravit Cereri jam quarta capillos,
Vitis habet Bacchum quarta corona suae,
Nostra ex quo, primis plumae vix alba pruinis,
Ausa tuo Musa est nidificare sinu.
Hîc nemus, hîc soles, & coelum mitius illi:
Hîc sua quod Musis umbra vel aura dedit.
Sedit ibi secura malus quid moverit Auster,
Quae gravis hybernum vexerit ala Jovem.
Nescio quo interea multùm tibi murmure nota est:
Nempe sed hoc poteras murmur amare tamen.
Tandem ecce (heu simili de prole puerpera) tandem
Hòc tenero tenera est pignore facta parens.
Jàm{que} meam hanc sobolem (rogo) quis sinus alter ha∣beret?
Quis mihi tam noti nempe teporis erat?
Sed quo{que} & ipsa Meus (de te) meus, improba, tutor
(Quàm primùm potuit dicere) dixit, erit.
Has ego legitimae, nec laevo sydere natae
Non puto degeneres indolis esse notas;
Nempe quòd illa suo patri tam semper apertos,
Tam semper faciles nôrit adire sinus.
Ergò tuam tibi sume: tuas eat illa sub alas:
Hoc quoque de nostro, quod tuearis, habe.
Sic quae Suada tuo fontem sibi fecit in ore,
Sancto & securo melle perennis eat.
Sic tua, sic nullas Siren non mulceat aures,
Aula cui plausus & sua serta dedit.
Sic tuus ille (precor) Tagus aut eat objice nullo,
Aut omni (quod adhuc) objice major eat.
