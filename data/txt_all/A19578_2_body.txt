


OMihi qui nunquam nomen non dulce fuisti
Tunc quoque cùm domini fronte timendus eras!
Ille ego pars vestri quondā intactissima regni,
De nullo virgae nota labore tuae,
Do tibi quod de te per secula longa queretur
Quòd de me nimiùm non metuendus eras:
Quòd tibi turpis ego torpentis inertia sceptri
Tam ferulae tulerim mitia jura tuae.
Scilicet in foliis quicquid peccabitur istis,
Quod tua virga statim vapulet, illud erit.
Ergò tibi haec poenas pro me mea pagina pendat.
Hîc agitur virgae res tibi multa tuae.
In me igitur quicquid nimis illa pepercerit olim,
Id licet in foetu vindicet omne meo.
Hîc tuus inveniet satìs in quo saeviat unguis,
Quódque veru docto trans obeliscus eat.
Scilicet haec mea sunt; haec quae mala scilicet: ô si
(Quae tua nempe forent) hîc meliora forent!
Qualiacunque, suum nôrunt haec flumina fontem.
(Nilus ab ignoto fonte superbus eat)
Nec certè nihil est quâ quis sit origine. Fontes
Esse solent fluvii nomen honórque sui.
Hic quoque tam parvus (de me mea secula dicant)
Non parvi soboles hic quoque fontis erat.
Hoc modò & ipse velis de me dixisse, Meorum
Ille fuit minimus. Sed fuit ille meus.
