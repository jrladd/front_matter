



PRaeclarum sanè atque humanitatis plenum eorum fuit institutum, qui excellentium virtute virorum res praeclarè gestas ab invidia tutari, eorúmque immortalitate digna no∣mina ab oblivione atque interitu vindicare conati sunt. Hinc ad memoriam posteritatis proditae Ima∣gines, vel marmore insculptae vel ex aere fictae: hinc positae Statuae tam pedestres quàm equestres: hinc Columnarum atque Pyramidum, ut inquit ille, sumptus ad Sidera ducti: hinc denique urbes aedifi∣catae, eorúmque insignitae nominibus quos grata posteritas aeternitati commendandos existimavit. E∣jusmodi est enim humanae mentis conditio, ut nisi assiduis rerum simulacris in eam extrinsecus irrum∣pentibus pulsetur, omnis ex illa recordatio facilè effluat.
Verùm alii firmiora ac diuturniora spectantes,

aeternum summorum virorum praeconium non saxis ac metallis, sed Musarum custodiae & incorruptis literarum monumentis consecrarunt. At quid ego ista commemoro? quasi vero humana solertia his contenta regionibus, ulteriùs progredi non sit ausa: attamen longiùs illa prospiciens, cùm optimè intelli∣geret omnia humana monumenta, vi, tempestate, ac vetustate tandem interire, incorruptiora Signa exco∣gitavit, in qua Tempus edax atque invidiosa Vetu∣stas nullum sibi jus vendicaret. In Coelum itaque migrans, clarissimorum Siderum notis, sempiternis illis Orbibus eorum nomina consignavit, qui ob e∣gregia ac prope divina facinora digni habiti sunt qui unà cum Astris aevo sempiterno fruerentur. Quam ob rem non priùs Iovis, Martis, Mercurii, Herculis caeterorúmque heroum, quorum nominibus Stellae appellantur, fama obscurabitur, quàm ipso∣rum Siderum splendor exstinguatur. Hoc autem humanae sagacitatis inventum cum primis nobile ac mirandum multorum jam seculorum intervallo exolevit, priscis heroibus lucidas illas sedes occu∣pantibus, ac suo quasi jure tenentibus: in quorum coetum frustra pietas Augusti Iulium Caesarem co∣optare conata est: nam cum Stellam suo tempore exortam, ex iis quas Graeci Cometas, nostri Cri∣nitas

vocant, Iulium Sidus nuncupari voluisset, brevì illa evanescens tantae cupiditatis spem de∣lusit. Atqui longè veriora ac feliciora, Prin∣ceps Serenissime, Celsitudini tuae possumus augura∣ri: nam vixdum in terris immortalia animi tui decora fulgere coeperunt, cum in Coelis lucida Side∣ra sese offerunt, quae tanquam linguae praestantissi∣mas virtutes tuas in omne tempus loquantur ac ce∣lebrent. En igitur quatuor Sidera tuo inclyto no∣mini reservata, neque illa de gregario ac minus in∣signi inerrantium numero, sed ex illustri vagantium ordine, quae quidem disparibus inter se motibus cir∣cum Iovis Stellam caeterarum nobilissimam, tan∣quam germana ejus progenies, cursus suos orbés∣que conficiunt celeritate mirabili interea, dum una∣nimi concordiâ circa mundi centrum, circa Solem nempe ipsum, omnia simul duodecimo quoque anno magnas convolutiones absolvunt. Ut autem inclyto Celsitudinis tuae nomini prae caeteris novos hosce Pla∣netas destinarem, ipsemet Siderum Opifex perspicu∣is argumentis me admonere visus est. Etenim quemadmodum hae Stellae tanquam Iove digna proles nunquam ab illius latere, nisi exiguo inter∣vallo, discedunt: ita quis ignorat clementiam, a∣nimi mansuetudinem, morum suavitatem, regii

sanguinis splendorem, in actionibus majestatem, au∣ctoritatis & Imperii in alios amplitudinem, quae quidem omnia in tua Celsitudine sibi domicilium ac sedem collocarunt, quis, inquam, ignorat haec o∣mnia ex benignissimo Iovis Astro, secundum Deum omnium bonorum fontem, emanare? Iupiter, Iu∣piter, inquam, à primo Celsitudinis tuae ortu tur∣bidos Horizontis vapores jam transgressus, medi∣úmque coeli cardinem occupans, Orientalémque an∣gulum suâ Regiâ illustrans, felicissimum partum ex sublimi illo throno prospexit, omnémque splendo∣rem atque amplitudinem suam in purissimum aerem profudit, ut universam illam vim ac pote∣statem tenerum corpusculum unà cum animo nobili∣oribus ornamentis jam à Deo decorato primo spi∣ritu hauriret. Verùm quid ego probabilibus utor ar∣gumentationibus, cùm id necessariâ propemodum ratione concludere ac demonstrare queam? Pla∣cuit Deo Optimo Maximo, ut à Serenissimis Paren∣tibus tuis non indignus existimarer, qui Celsitudini tuae in tradendis Mathematicis disciplinis operam navarem: quod quidem praestiti quatuor superiori∣bus annis proximè elapsis, eo anni tempore quo à severioribus studiis otium esse consuevit. Quo∣circa cùm mihi divinitus planè contigerit ut Celsi∣tudini

tuae inservirem, atque ideo incredibilis Cle∣mentiae ac Benignitatis tuae radios propiùs excepe∣rim, quid mirum si animus meus adeo incaluit, ut nihil aliud propemodum dies noctésque meditetur, quàm ut ego, qui non solùm animo, sed etiam ipso ortu ac naturâ sub tua dominatione sum, tuae glo∣riae cupidissimus & quàm gratissimus erga te esse cognoscar? Quae cùm ita sint, cum te Auspice, COSME Serenissime, has Stellas superioribus Astronomis omnibus incognitas exploraverim, opti∣mo jure eas Augustissimo Prosapiae tuae nomine in∣signire decrevi. Quòd si illas primus indagavi, quis me jure reprehendat, si iisdem quoque nomen imposuero, ac MEDICEA SIDERA appellaro? sperans fore, ut tantum dignitatis ex hac appella∣tione iis Sideribus accedat, quantum alia caeteris Heroibus attulerunt. Nam ut taceam de Sere∣nissimis tuis Majoribus, quorum gloriam sempiter∣nam omnium historiarum monumenta testantur, so∣la tua virtus, Maxime Heros, illis Astris imprtiri potest nominis immortalitatem. Cui enim dubium esse potest, quin quam tui exspectationem felicissi∣mis Imperii Auspiciis concitasti, quamvis summam, eam non solùm sustineas ac tuearis, verùm etiam longo intervallo superaturus sis? ut cùm alios tui

similes viceris, tecum nihilominus ipse certes, ac te ipso ac magnitudine tua indies major evadas.
Suscipe itaque, clementissime Princeps, hanc tibi ab Astris reservatam gentilitiam gloriam, & illis divinis bonis quae non tam à Stellis, quàm à Stella∣rum Opifice ac Moderatore Deo, tibi deferuntur, quàm diutissimè fruere.
Datum Patavii 4. Idus Martii, M. DC. X.

