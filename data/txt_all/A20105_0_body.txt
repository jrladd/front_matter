



MONSIEVR, le principal but, ou doibuent viser tou∣tes nos Actions, est d'auoir plus d'esgard au bien pu∣blicq, qu'à nostre propre vtilité. Et combiē que tous ne soyent suffisans de prof∣fiter en choses grandes, ils ne doibuent neantmoins a∣uoir honte de s'employer es petites. Car comme il n'y a membre, qui, pour quelque excellence qu'il puisse auoir, ne paye tribut de seruitude au corps, dont il est vne partie: aussin'y a il nul (s'il n'est du tout monstre en nature) qui ne vueille ou doibue procurer, en tout ce qui luy sera possible, l'aduan∣cemēt du Corps dela Republicque, dont luy mes∣me
 est vn membre. A ceste cause, encore que le flambeau ardant de la guerre ciuile, qui mainte∣nant consume nostre pauure France, ait tellement bruslé les aisles de mes Estudes, & rompu le col a ma fortune, qu'il m'a du tout desrobé les moyēs de luy faire quelque bō seruice: toutesfois ie n'ay vou∣lu viure du tout inutile, sinō à ma patrie, au moins a ceux, qui au lieu d'icelle m'ont aymé, embrassé, & chery. Estant doncq refugié a l'ombre fauorable du Sceptre de fa Serenissime Maiesté, qui est le vray port de retraicte, & Asyle asseuré de ceux, qui faisans profession de l'Euangile, souffrent ores per∣secution soubs la Tyrannie de l'Antechrist, i'ay tasché, de tout mon pouuoir, de faire en sorte par mes labeurs, que ceste Noble Nation, qui mainte∣nant nous sert de mere & de nourrice, peust tirer quelque proffit d'iceux, afin {que} par ce moyē ie peus∣se euiter le vice enorme de l'ingratitude, vice au∣tant detestable, que l'hospitalité, & largesse est louable. Or entre toutes les belles, & rares vertus, dont la Noblesse Angloise se rend tant renommée par tout le monde, admirée des Estrangiers, & ho∣norée en son païs, est l'Estude des bonnes lettres, & cognoissance des langues, qui leur sont si fami∣lieres & communes, qu'il s'en trouue peu parmy eux, non seulement entre les Seigneurs, & Gen∣tils-hommes, qui n'en parlent trois ou quatre pour le moins, mais aussi entre les Dames, & Damoisel∣les, exercice veritablement louable, par lequel tou∣te
 vertu s'honore & se rend immortelle, & sans le∣quel nulle autre n'est parfait, n'y digne d'estre au∣cunement estimé. Or c'est ce qui, outre la singu∣liere affection, que naturalement ils portent aux estrangers, & la grande courtoisie, dont ils ont ac∣coustumé de les traicter, leur fait faire tant d'estat des François, si bien qu'il y en a fort peu, qui n'en ait vn auec soy. Ce qui m'a esmeu, voyant nostre Nation leur estre tant redeuable, de leur faire (pour l'obligatiō de mō particulier) ce petit Traicté, que i'ay intitulé The French Alphabeth, par lequel i'es∣pere qu'ils trouuerōt cy apres la langue Françoise aussi aisée à pronōcer, que cy deuant ils l'estimoyēt mal aisée & difficile. le m'en raporte neantmoins (Monsieur) a ce meur & sain iugemēt, dont auec la balāce de la raison, vous auez accoustumé de peser iustement de toutes choses, vous, dy-ie, à qui la lan∣gue Françoise est aussi naturelle, que la vostre pro∣pre. C'est pourquoy ie prēs la hardiesse de luy fai∣re voir le iour soubs vostre Nom, m'asseurant que si vous daignez le couurir du manteau de vostre ac∣coustumée faueur, & le prēdre en vostre protectiō, les griffes de l'enuie ne le pourront aucunemēt of∣fencer. Et ce qui m'a esmeu de le vous dedier plus∣tost qu'a nul autre, est {que}, des il y a trois ans passez, que i'eu cest hōneur d'estre cogneu de vous, & {que} de vostre grace il vous pleut me faire tāt de faueur de me dōner accés en vostre maison, par le moyen de Monsieur HENRY WALLOPPE vostre fils aisné,
 qui suyuant les glorieuses traces de vos heroïques vertus, se fait par les belles parties, qui sont en luy, non seulement aymer d'vn chacun, mais aussi don∣ne esperance à tous de produire, des souaues fleurs du Prin temps de sa douce ieunesse, de beaux, & sauoureux fruicts de la vertu, à l'honneur, & gloire de Dieu, au seruice loyal de son Prince, & au bien, & proffit de sa patrie, ie vey reluyre en vous tant d'estincelles de l'Ancienne, & vraye Noblesse, & depuis en ay de plus en plus remarqué tāt d'effects, {que} i'ay pensé ne luy pouuoir choisir plus fauorable parrain. Ie vous supplie donc affectueusement de l'auoir pour aggreable, & luy faire aussi bon ac∣cueil, {que} tres-humblement ie le vous presente, dont ie ne fay aucune doubte, veu qu'entre les vertus, qui vous font respecter de tous en general, & ho∣norer d'vn chacun en particulier, la singuliere douceur, & mansuetude, qui vous accompagne, & vous rend si affectionné aux Estrangers, & spe∣cialement aux François, m'en asseure. Et en cest endroit, ie prieray Dieu.
MOnsieur, vous donner en santé tres-heureuse, & longue vie.
De Londres ce 11. d'Aoust. 1592.

